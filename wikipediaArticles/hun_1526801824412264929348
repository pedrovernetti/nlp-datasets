
## Dante pokla (film)

A Dante pokla (eredeti címén Dante’s Peak) 1997-ben bemutatott amerikai katasztrófafilm Roger Donaldson rendezésében, Pierce Brosnan és Linda Hamilton főszereplésével. A filmzenét James Newton Howard és John Frizzell szerezte. A film a fiktív Dante's Peak városkáról szól, amelyet egy közelgő vulkánkitörés fenyeget. A legtöbb jelenetet Washington államban vették föl, valamint az Idaho-i Wallace városában. A filmet az Egyesült Államokban 1997. február 7-én mutatták be, magyarországi bemutatója 1997. április 3-án volt.

# Cselekmény 

Harry Dalton (Pierce Brosnan) vulkanológus, aki az amerikai Geológiai Intézetnél dolgozik. Munkatársaival aktivitást észlelnek a Washington állambeli Dante's Peak hegyi kisvárosban, amely egy szunnyadó vulkán tövében terül el, így Dalton a helyszínre utazik, hogy találkozzon a városka polgármesterével, Rachel Wando-val (Linda Hamilton). Néhány vizsgálat és egy terepszemle után Dalton azt javasolja, rendeljenek el szükségállapotot, ám ennek a hírnek a hallatára a helyszínre utazik Dalton főnöke és munkatársai, akik ellenzik a javaslatot, így végül mégsem rendelik el a riadót, helyette további méréseket végeznek. Az egyik munkatárs balesete és egy hét eseménytelen időszak után a geológusok távozni készülnek, ám az este folyamán a tűzhányó életre kel...

# Szereplők 

# Fogadtatás 

A filmet 2657 moziban vetítették bemutatásakor. Nyitóhétvégéjén 18 millió dollárt termelt. A 116 millió dollárból készített film összességében 178,1 millió dolláros összbevételt ért el, ezzel pénzügyileg sikeres filmnek mondható, kritikailag viszont megbukott, hiába volt tudományos szempontból helytállóbb, mint a rivális katasztrófafilm, a Tűzhányó.

# Jegyzetek 

# Fordítás 

Ez a szócikk részben vagy egészben a Dante's Peak című angol Wikipédia-szócikk ezen változatának fordításán alapul. Az eredeti cikk szerkesztőit annak laptörténete sorolja fel.

# Források 

Dante pokla az Internet Movie Database oldalon (angolul)
Dante pokla a PORT.hu-n (magyarul)
Dante Pokla az Internetes Szinkron Adatbázisban (magyarul)
Dante pokla a Box Office Mojo oldalon (angolul)
Dante pokla a Rotten Tomatoes oldalon (angolul)
