
## Farkas Imre (költő)

Nagybégányi Farkas Imre (írói álneve: R. Cassim, Debrecen, 1879. május 1. – Budapest, 1976. március 25.) magyar költő, operettíró, zeneszerző.

# Élete 

Debrecenben és Budapesten tanult jogot, doktori fokozatot szerzett. Ezt követően fogalmazóként dolgozott a Honvédelmi Minisztériumban, később miniszteri tanácsosi rangban vonult nyugdíjba.
Már fiatalon írt nagy sikernek örvendő érzelmes dalokat. Az Ady-ellenes körök kihasználták népszerűségét. A Jön az idvezítő című dramolettjét a kolozsvári Nemzeti Színházban tűzték műsorra 1905-ben, ez volt az első színpadi műve. Írt még operetteket, daljátékokat, zenét is szerzett hozzájuk. Ezeket a Népszínházban, a Király Színházban, a Fővárosi Operettszínházban és a Budai Színkörben adták elő. Gyakran játszották Az iglói diákok (1909) és A nótás kapitány (1924) című műveit, Szüreten című darabját a Magyar Állami Népi Együttes adta elő Rábai Miklós koreográfiájával. Petőfi verseire készítette Örök tavasz (Budapest, 1948) című énekes játékát, Hubay: Lavotta szerelmeinek a szövegkönyvét is megírta Berczik Árpáddal közösen. Az iglói diákokat átdogozta regénnyé is, a Vihar a Szentföldön című regényét R. Cassim álnév alatt jelentette meg.
Tagja volt a lengyel–magyar kapcsolatok ápolását célul tűző, elsősorban irodalommal foglalkozó Magyar Mickiewicz Társaságnak. Vezette a Lelki klinika című rovatot a Színhází Életben.
Sírja a Farkasréti temetőben található. 35. parcella, 12-56.

# Operettjei 

Iglói diákok (1909)
Pünkösdi rózsa (1920)
Rózsika lelkem (1922)
Túl a nagy Krivánon (1924)
A nótás kapitány (1924)
Királyné rózsája (1925)
Májusi muzsika (1925)

# Jegyzetek 

# Források 

Farkas Imre - Magyar Életrajzi Lexikon 1000-1990
Életrajz - Farkas Imre
A Farkasréti temető 2003-ban
