
## Fátima bint Muhammad

Fátima bint Muhammad (Mekka, 605 vagy 615 – 632 Medina) Mohamed próféta és Hadídzsa bint Huvajlid legfiatalabb lánya. Ő volt a Próféta kedvence a lányok közül. Feltehetőleg 19 éves korában ment feleségül a Próféta 24 éves unokaöccséhez, Alihoz, aki később kalifa lett. A házaspárnak öt gyermeke született: Haszan ibn Ali, Huszajn ibn Ali (2. és 3. imám, a síita iszlámban), Muhszin ibn Ali, aki még kisgyermekként meghalt, és két lány: Zajnab bint Ali és Umm Kulthum bint Ali. Huszajn, a fiatalabb a karbalai csatában esett el 680-ban, ez az esemény szolgáltatott alapot Huszajn és társai mártíromságához. A síizmus (Alit támogatók közössége) létrejötte ettől az eseménytől datálható. A 11. században, a keresztes háborúk idején regnáló uralkodóház, a Fátimidák közvetlenül tőle eredeztették magukat.
Fátima köré, elsősorban a síiták, legendák sokaságát kapcsolják. Az egyik szerint a paradicsomkert négy első asszonya között van Mirjámmal (Mária), Hadídzsával és a fáraó feleségével együtt. Fatima nagyon fontos szerepet játszik az iszlám vallásban, a muszlim nők példaképüknek tekintik. Bár a különböző szekták között léteznek viták, főleg politikai szerepvállalását illetően, Mohamed próféta legkedvesebb lányának tartják és személyét a muszlimok körében a legnagyobb tisztelet övezi.

# Halála 

A legismertebb tézis szerint Fatima tulajdonképpen édesapja elvesztésének fájdalmába halt bele.

# Emlékezete 

Fatima hatalmas tiszteletnek és szeretetnek örvend szerte az iszlám világban. Minden muszlim nő (egyik) példaképe. Kiváló jellem volt: jószívű és gondoskodó volt, kitűnő édesanya, harmonikus házasságban élt férjével, Ali kalifával, nagyon szerette és tisztelte édesapját, Mohamed prófétát.

# Jegyzetek 

# Források 

L. Veccia Vaglieri: Fatima. In Encyclopaedia of Islam, II. kötet. Szerk. C. E. Bosworth, E. van Donzel, W. P. Heinrichs, Ch. Pellat. Leiden: E. J. Brill. 1993. 841. o. 
Görföl Tibor: Világvallások. Budapest: Akadémiai. 2009. 287. o. ISBN 9789630587082
