
## Dombrádi Horváth Géza

Dombrádi Horváth Géza (Kisvárda, 1953−) roma származású magyar költő, író és festőművész.

# Életútja, munkássága 

Hétgyermekes zenész cigány családban született. Az édesanyjának volt egy képzőművész öccse, Gábri Albert, aki korán megszerettette Dombrádi Horváth Gézával a festészetet. Igazából azonban majd csak akkor kezdett komolyabban a festői pályájára gondolni, amikor sorkatonai idejét töltötte. A Munkácsy Mihály szakkörben Doma Istvántól tanulta meg a szén- és pasztelltechnikát, s a vízfestési technikát. 1976-ban már részt vett a magyar amatőr művészek kiállításán, ahol II. díjat nyert. Egy ideig szobafestőként kereste kenyerét, majd a ferencvárosi alkotók képzőművészeti körében helyettes oktatóként működött. Innen egy híresebb mesterek által vezetett alkotói körbe ment, a vasutas képzőművész körbe, ahol Kirschmayer Károly és Benedek György mellett sokat fejlődött, főleg a posztimpresszionista stílus gyakorolt nagy hatást művészetére, s sok tájképet festett kevés vagy több figurával. A vasutas képzőművész körből a Moholy-Nagy László körbe ment Orvos András festőhöz, aki külön műtermet is biztosított számára. Később a magyarországi romák liberális csoportját vezette, e csoport később Péli Tamás Kulturális Szövetséggé alakult, művésztelepük pedig Kölesden működött 1990-ig.
Budapesten él és alkot, 1995-ig több mint 20 alkalommal mutatta be alkotásait a fővárosban, s vidéki városokban. 1992-ben Budapesten testvérével, Nagyné Horváth Judittal rendeztek közös kiállítást. Képei megtalálhatók a Roma Parlament képtárában, a Néprajzi Múzeumban, az Országos Cigányönkormányzat gyűjteményében és magángyűjtőknél. Dombrádi Horváth Géza 1992 óta verseket, novellákat is ír, verskötete jelent meg 1994-ben.

# Képei a 2009-es Cigány festők című albumból 

# Szakrális kép 

Mária és Erzsébet találkozása (olaj, vászon, 100x70 cm, 1993)

# Portrék 

Káli (olaj, farost, 63x83 cm, 1994)
Balogh János portréja (olaj, farost, 60x80 cm, 1999)

# Életképek 

A kitagadás (olaj, farost, 80x60 cm, 2000)
Szegény ember tüzelője (olaj, farost, 80x60 cm, 1998)
Élet a cigánysoron (olaj, farost, 85x71 cm, 1998)

# Verskötete 

A múzsa harmadik csókja. Budapest : Cigány Munkások és Vállalkozók Országos Szövetsége, 1994. 88 p. ill. ISBN 963-04-4973-0

# Díjak, elismerések 

Roma Közéleti Díj (2004)

# Jegyzetek 

# Források 

Cigány festészet Gypsy painting Magyarország 1969-2009 Cigány Ház Közgyűjteményéből Hungary, 1969-2009; főszerk. Zsigó Jenő, szerk. Fris E. Kata; Fővárosi Önkormányzat Cigány Ház–Romano Kher, Bp., 2009. 545 p. ill. Dombrádi Horváth Géza életrajzát, képeit lásd 146-149. p. ISBN 9789638540874
Dombrádi Horváth Géza Józsefet eladták című festményével, Nemzeti és Etnikai Kisebbségi Hivatal, 2006
Dombrádi Horváth Géza testvérének, Nagyné Horváth Judit festőnőnek az önéletrajza
