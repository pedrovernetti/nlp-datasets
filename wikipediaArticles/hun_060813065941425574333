
## Elon Musk

Elon Musk eredeti nevén Elon Reeve Musk, FRS (Pretoria, 1971. június 28.) dél-afrikai származású amerikai üzletember, befektető, mérnök. A Surrey University díszdoktora. Nevéhez fűződnek a Zip2, az X.com, a PayPal, a SpaceX, a Tesla, Inc, a SolarCity, a The Boring Company vállalkozások és a Hyperloop megtervezése. 2018-ban a Fellow of the Royal Society tagjává választották.

# Élete 

Szülőhazájából, a Dél-afrikai Köztársaságból 17 évesen Kanadába vándorolt, mert el akarta kerülni a sorkatonai szolgálatot. Fizikát és közgazdaságtant tanult az egyetemen, majd két diploma után otthagyta Kanadát, és az USA-ba költözött. A kaliforniai Stanford Egyetemre felvételizett, ám szinte azonnal, két nap múlva ott is hagyta. Állítása szerint azért, „hogy fontosabb problémákkal foglalkozzon, amik befolyásolják az emberiség jövőjét”.
Első jelentősebb üzleti fogása a Blastar nevű játékprogram eladása volt, melyet 12 évesen írt meg. Ezért a programért összesen 500 dollárt kapott.
Később öccsével, Kimbal Muskkal 1995-ben megalapította a Zip2 nevű internetes vállalatot. Ezt 1999-ben 341 millió dollárért eladta a Compaqnak.
A pénzt a PayPal megalakításába fektette, mely pár év múlva az internet egyik meghatározó szolgáltatása lett. Az eBay 1,5 milliárd dollárért vásárolta fel a céget 2002 októberében.
Ezután Musk megalapította a SpaceX céget. Célja az volt, hogy önerőből fejlesszen ki egy űrkapszulát, mely később akár embereket is szállíthat a Nemzetközi Űrállomásra. A kapszula fejlesztése közel tíz évig tartott, de végül sikerrel járt. A Dragon űrhajó sikeresen Föld körüli pályára állt, majd hozzákapcsolódott a Nemzetközi Űrállomáshoz 2012-ben.
2004-ben 6,5 millió dollárt fektetett magánvagyonából a Martin Eberhard, Marc Tarpenning és Ian Wright által 2003-ban alapított Tesla Motors autógyártó startupba, mely elektromos autókat fejleszt és gyárt, illetve a töltésükhöz szükséges töltőhálózatot épít. A cégalapítók sok más befektetőt is megkerestek, ám csupán Musk látott elég fantáziát a cég víziójában, melynek fő céljával - az amerikai olajfüggőség csökkentése - maga is egyetértett. Befektetésével Musk a cég főrészvényese, és a vállalat elnöke lett, a következő években még több tízmillió dollárt invesztált a cégbe a beindításához. A cég tíz év alatt több sorozatgyártású modellt dobott piacra.
2013-ban a Hyperloop nevű tervével került a figyelem középpontjába, ugyanis kijelentette, hogy forradalmasítani tudná a szárazföldi tömegközlekedést. Későbbi tervei között szerepel egy Mars-utazás magántőkéből és egy hatékonyabb meghajtás megvalósítása az űrhajók számára. A projekt részeként 2018. február 6-án kilövésre került a Falcon Heavy - hatvan tonnányi hasznos teher űrbe juttatására alkalmas - hordozórakéta-komplexumának kísérleti példánya. A rakéta Musk Space-X start up vállalkozásának része volt és az első általa szállított teher egy meggypiros Tesla Roadster volt. Elon Musk Tesla Roadstere száz kilométer magasság fölött kinyíló burkolat alól bukkant ki, a kocsi volánjánál a Starman elnevezésű bábu abba a szkafanderbe volt öltöztetve, amit talán már jövőre viselhetnek a SpaceX készülő Dragon űrhajójának utasai. A műszerfalon pedig a Galaxis útikalauz stopposoknakból ismert, a címszereplő könyv borítóján található „Don’t Panic!” („Ne ess pánikba!”) volt olvasható.

# Érdekességek 

Gyakran nevezik úgy is, mint az Igazi Vasember, ugyanis több vonásban is nagyon hasonlít a képregényszereplőre: milliárdos, feltaláló és több meghökkentő üzleti vállalkozást is sikerre vitt. Sőt mi több, a Vasember 2 című filmben cameo szerepben (mint önmaga, Elon Musk) fel is tűnik, kezet fog Tony Starkkal, és megemlíti, hogy van egy elektromos repülő ötlete.

# Elon Musk és a thaiföldi barlangszerencsétlenség 

2018 júliusában a thaiföldi barlangszerencsétlenség áldozatainak egy mentőkapszulát tervezett, amely a föld alatt rekedt 12 fős focicsapatot és edzőjüket hivatott a felszínre hozni.A kapszula július 8-ra rekordsebességgel el is készült, a helyszínre szállították, de az idő rövidsége és az esőzés miatti nagy veszély, valamint a thai hatóságok mentési kísérletekre való sürgetése miatt nem vetették be. A kapszula története azonban ezzel nem ért véget. A mentőcsapat vezetője nem fogadta el Elon Musk felajánlását és hamarosan vita keletkezett közöttük, arra nézve, hogy a kapszula alkalmas-e vagy sem a mentésre. Miután Musk mérgében egy twitter bejegyzésben "lepedofilozta" a búvárt az újságok az egész akciót PR-tevékenységnek minősítették. A dolgon az sem segített, hogy Musk később bocsánatot kért hirtelen megjegyzése miatt Narongszak Oszotthakorntól.A kicsiny gyermekmentésre alkalmas tengeralattjáró - amelybe akár egy felnőtt ember is belefér - a The Boring Company csúcstechnológiájával és a SpaceX mérnökeinek tudása által készült el két nap alatt. Alkalmas mélyebb vizű tengeri barlangokban felhasználni mentés céljára, de Elon Musk a kapszula továbbfejlesztett változatát akár az űrben is el tudná képzelni. Végül a mini tengeralattjárót Musk a helyieknek adományozta azzal, hogy egy esetlegesen előforduló újabb katasztrófánál felhasználhatják.

# Könyvek 

Amazon.com: Elon Musk: How the Billionaire CEO of SpaceX and Tesla is Shaping our Future eBook: Ashlee Vance: Kindle Store. www.amazon.com. (Hozzáférés: 2018. március 3.)
Influental Individuals: Elon Musk: The Life, Lessons & Rules For Success. New York: www.amazon.com. 2017. 

# Magyarul 

Ashlee Vance: Elon Musk: Tesla, SpaceX és a fantasztikus jövő feltalálása (Elon Musk: Tesla, SpaceX, and the Quest for a Fantastic Future). Ford. Weisz Böbe, Dufka Hajnalka. Budapest: HVG Könyvek. 2015. 

# Jegyzetek 

# Források 

↑ eBay picks up PayPal: Margaret Kane: eBay picks up PayPal for $1.5 billion (angol nyelven), 2002. július 8. (Hozzáférés: 2013. augusztus 16.)
↑ Bemutatták a kaliforniai szupervonat terveit: Bemutatták a kaliforniai szupervonat terveit. Index, 2013. augusztus 13. (Hozzáférés: 2013. augusztus 16.)
↑ Vasember, napkirály: Palugyai István: Vasember, napkirály. Népszabadság, 2003. július 29. (Hozzáférés: 2014. július 29.)

# További információk 

Hanula Zsolt: Az igazi Vasember. index.hu, 2013. július 16. (Hozzáférés: 2013. augusztus 16.)
Elon Musk a Twitteren
The Musk Foundation - Musk alapítványának weboldala
Cikkek a The Wall Street Journal-on
Hosszabb cikk Elon Muskról a The Wall Street Journal-on
Ashlee Vance: Elon Musk: Tesla, SpaceX és a fantasztikus jövő feltalálása. Budapest: HVG Kiadó. 2015. ISBN 978-963-304-300-4
