
## Dluhopolszky László

Dluhopolszky László (Budapest, 1951. április 20. –) magyar karikaturista, grafikus, lapszerkesztő. Szignója: DLUHO

# Életútja 

# Család, tanulmányok 

Lengyel eredetű család sarja. Édesapja id. Dluhopolszky László mérlegképes könyvelő, a Gépipari Tudományos Egyesület oktatója és vizsgáztatója volt, maga is jól rajzolt. Édesanyja gépkönyvelő volt a KONVERTA vállalatnál. Gyermekkorában a szüleitől tanult rajzolni. 
1969–1972 között grafikai önképzőkörökben tanult (Varga Hajdú István és Horvai István tanítványaként), a Ferenczy-rajzkörben Luzsicza Lajos irányításával foglalkozott rajzzal, grafikával. 1971-ben cinkográfusként végzett. 1969-től 1971-ig a Kossuth Nyomdában nyomdász, 1976-ig a Magyar Gördülőcsapágy Művek műszaki ügyintézője, 1976–1980 között a Pénzügyi és Számviteli Főiskola laborvezetője. 

# Grafikusi munkássága 

1970-ben a Fiatal Karikaturisták Klubjának egyik alapítója majd titkára (1971-73), később a Magyar Karikaturista Szövetség elnökhelyettese. Első rajzai 1970-ben a Magyar Ifjúság-ban és a Füles-ben jelentek meg. Rajzolt megyei lapok részére is: Vas Népe, Kisalföld, A Hírlap, Új Néplap, Zalai Hírlap, Petőfi Népe, Kanizsa, Napló, Hódmezővásárhely. 
1973-tól 1981-ig a Ludas Matyi külsősként foglalkoztatott karikaturistája volt. Külföldön először az NSZK-beli Pardon című magazin közölte karikatúráit. 1976–1980 a Rakéta Regényújság (mozi-, film- és könyvparódiák), 1980–1990 a Népszava külpolitikai rovatának munkatársa, de készít belpolitikai és gazdasági karikatúrákat is. 1978–1983 között a Képes Sportnak rajzolt sportkarikatúrákat, A hét sportolója rovatban. 
1972-től vesz részt nemzetközi karikatúra-fesztiválokon. 1987-ben a tokiói Yumiuri Shimboon karikatúraversenyén 11 000 induló közül a 10. helyen végzett, Excellence-díjat kapott. 1987-ben az amerikai C and W szindikátus közvetítésével az International Herald Tribune is közölte rajzát. A Witty World című amerikai karikatúra-szaklap tudósítója volt (1987). 1989–1990 között az Új Szabad Száj képszerkesztőjeként dolgozott. 
1990–1992 között a Ludas Matyi hetilap főszerkesztője, 1992–1993 főszerkesztő-helyettese, 1993–1994-ben művészeti szerkesztője volt. 1992-ben részt vett a párizsi Szt. Just de Martelli-fesztiválon. 1994-ben a Darázs vicclap főszerkesztője és rajzolója. 1996–1997-ben az Esti Hírlap, 1998–1999-ben a Napi Magyarország külső munkatársa, Dinka álnéven. 1999-ben a MÚOSZ karikatúra-szakosztályában elnökhelyettesé választották. 
Külsősként több lap is foglalkoztatta: Új Borsszem Jankó, Jászkun Kakas, No Komplett, Móricka, Dilibogyó, Kutyahús, Magyar Nemzet. 2004-től rendezvényeken készített portrékarikatúrákat, árnyékportrékat (sziluettvágás). Ismert arcképrajzolóként több televízió is foglalkoztatta. 2002–2004 között a MTV1 (Évszakok) és a Duna Televízió (Miénk a tér) műsoraiban a fellépő személyekről rögtönzött karikatúrákat. 2003-tól a Magyar Képzőművészeti Szövetség Karikatúra Szakosztályának vezetője. 2004–2006 között a Reggel című napilap munkatársaként napi aktuális bel- és külpolitikai karikatúrákat rajzolt. A Rébusz Egyesület alapító tagja, valamint a Csízió karikatúrarovatának vezetője. 

# Művészi példaképek 

Egyik fő példaképe Jankó János festő, karikaturista, újságrajzoló (1833–1896). A kortárs karikaturisták közül Pusztai Pál (1919–1970) és Hegedűs István (1932–2007) rajzait tartja nagyra. A külföldiek közül Adolf Born (1930–2016, Cseh Köztársaság), és Jeff McNelly (1947–2000, USA) politikai rajzoló munkáit. 
Grafikusként több könyvet illusztrált. Jó szervező és agilis karikaturista, sokat tett a magyar karikatúra elismertetéséért itthon és külföldön egyaránt. 2017 óta a Lakitelek Népfőiskolán évente megrendezésre kerülő karikatúra-tábor főszervezője.

# Díjai, elismerései 

Excellence-díj (Tokió, 1987)
Sportkarikatúra ezüstplakett (Ancona, 1987)
Petőfi Sándor Sajtószabadság-díj (1993)
A mi városunk különdíj (Vác – 1997, Szentes – 2003, Szarvas – 2003: III. helyezés)
A bor dicsérete c. rendezvény I. helyezés (1998, 1999, 2000)
Szent László Akadémia díja (1999)
Tervezzünk Kádár-szobrot! kiállítás I. díj (2001)
Shanghai Karikatúra Webverseny különdíja (2003)
Tivoli Színház drámaíró-verseny győztese (2003)
Eperfesztivál, Tahitótfalu I. díj (2007)
Országos Magyar Karikatúra Kiállítás II. díj (2007)

# Fontosabb kiállításai 

# Egyéni kiállítások 

1972 • Budapesti Műszaki Egyetem, E-klub, Budapest
1973 • Délbalatoni Kulturális Központ, Siófok
1985 • Törekvés Művelődési Ház, Budapest
1988 • Cseljabinszk (Szovjetunió)
1993 • Goethe Intézet, Budapest
1993 • Kőrösi Csoma Sándor Általános Iskola galériája, Dunakeszi
1994 • Hunyadi Klub, Budapest
1998 • Duna Holding Székház, Budapest
2000 • Karad Galéria, Budapest
2002 • Tabán Műhely (Virág Benedek Ház), Budapest
2004 • Café Zacc, Pécs
2004 • Arany János közösségi Ház és Központi Könyvtár, Gyál
2006 • Balaton Kongresszusi Központ és Színház, Keszthely
2007 • Főtér (Lengyel Önkormányzat Ünnepe), Győr
2007 • Csemadok-székház, Komárno (Rév-Komárom, Szlovákia)
2008 • Magyarországi Lengyelség Múzeuma (életműkiállítás), Kőbánya–Budapest
2010 • Petőfi Művelődési Ház, Peremarton
2011 • Mosolytár Galéria, Vác
2011 • Integrált és Közösségi Szolgáltató Tér, Endrefalva
2014 • Rózsa Étterem és Panzió, Mezőkövesd
2014 • Surányi Fürdő Egyesület, Surány
2014 • Könyvtár Galéria, Zebegény
2014 • Rózsa Étterem és Panzió (Zsóry-fürdő), Mezőkövesd
2014 • Önkormányzat (Cukorfalat Fesztivál), Szabadegyháza
2014 • Belváros-Lipótváros Önkormányzat (V. kerület), Budapest
2014 • Demetervin Galéria, Mád
2018 • Aba-Novák Agóra Kulturális Központ, Szolnok
2018 • Arany Oroszlán Klub és Kulturális Egyesület, Budapest
2018 • Dom Polski, Budapest

# Válogatott csoportos kiállítások 

1971 • Divatcsarnok, Lotz Terem, Budapest
1972 • Jurisich vár, Kőszeg
1976 • MÚOSZ, Budapest
1977 • Lila Iskola, Budapest-Újpest
1990 • Mc Donald's, Bécs • Jókai Klub, Budapest • Budavári Palota, Budapest
1991 • Dominikánus Galéria, Budapest
1993 • Ifjúsági Ház, Graz
2005 • Magyar Kultúra Alapítvány, Budapest (Vár) • Fővárosi Nagycirkusz, Budapest

# Művei közgyűjteményekben 

1988 • Magyar Nemzeti Galéria, Budapest

# Fontosabb könyvillusztrációi 

Fülep Ferenc-Varga László: Effekt – 1 db kazettával (1976)
Lukácsy András: Népek játékai (1977)
Karl Gilzin: Különös világban (1978)
Varga Domokos: Tisztelt család -om, -od, -ja (1979)
Berkes Péter: Katonamesterség (1982)
Angol nyelvkönyv III. (szakközépiskola) (1987)
Gedényi Mihály: Föld felett – ég alatt (1994)
Szatmári Jenő István: Túlélő újságíró rémálmodik (1996)
Vitus B. Dröscher: Gyengéd, akár a krokodil (1996)
Kedves Barátom! (1997)
Jonathan Blokk: Murphy törvénykönyve a viselkedésről (1998)
Jonathan Blokk: Murphy törvénykönyve a hölgyekről (1999)
Nem kell őket szidni! – Sydney 2000 (2000)
Géczi László: 365 nap alatt a rock körül (2003)
Regős Sándor: DiktatúrTOTÓ. 13+1 Kérdés a magyar szocializmusról (2004)
Lúdas Vagyok. Dluhopolszky László karikatúrái (2004)

# Általa indított lapok 

1971 – Van Képünk (Kossuth Nyomda)
1972 – Bakfitty (Kossuth Nyomda)
1989 – Új Szabad Száj (Athenaeum Nyomda)
1990 – Ludas Matyi (újraindítás; Zrínyi Nyomda)
1994 – Új Borsszem Jankó (Zrínyi Nyomda)
1994 – Darázs (Zrínyi Nyomda)
1995 – Fülig Jimmy (Zrínyi Nyomda)
2017 – Dunafanyar (Regiszter Nyomda)
2018 – Grafityisz (Regiszter Nyomda)

# Publikációi periodikákban 

# Jegyzetek 

# Források 

Dluhopolszky László személyes közlései
Gyöngy Kálmán: Magyar karikaturisták adat- és szignótára 1848–2007. Karikaturisták, animációs báb- és rajzfilmesek, illusztrátorok, portrérajzolók; Ábra Kkt., Bp., 2008
Kortárs Magyar Művészeti Lexikon; főszerk. Fitz Péter; Enciklopédia, Bp., 1999–2001
Révai Új Lexikona; főszerk. Kollega Tarsoly István; Babits, Szekszárd, 1996–
Humorlexikon; szerk. Kaposy Miklós; Tarsoly, Bp., 2001

# További információk 

Adatai a Petőfi Irodalmi Múzeum katalógusában
Dluho [1]
Ludas Matyi karikaturistái: Dluhopolszky László [2]
facebook [3]
