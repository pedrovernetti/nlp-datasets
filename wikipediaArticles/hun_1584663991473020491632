
## És eljő a halál…

Az És eljő a halál… (Death Comes as the End) Agatha Christie egyik krimiregénye, amelyet első ízben az Amerikai Egyesült Államokban adtak ki 1944. októberében. Az Egyesült Királyságban először 1945-ben jelent meg, Magyarországon 1993-ban Kocsis Anikó, 2007-ben Sipos Katalin fordításában adták ki.
Ez az egyetlen olyan Christie-regény, amelynek cselekménye nem a 20. században játszódik. A könyv létrejöttében jelentős szerepet játszott Stephen Glanville egyiptológus, aki egyrészt rábeszélte az írónőt, hogy helyezze következő krimijének helyszínét a négyezer évvel korábbi Nílus-völgybe, másrészt a részleteket illetően szakmai tanácsokkal látta el. Glanville arra is rábeszélte, hogy változtasson a könyv befejezésén; ez volt az egyetlen olyan eset, amikor Agatha engedett az ilyen irányú kísérleteknek.

# Szereplői 

Esza – Imhotep anyja
Henet – Imhotep első feleségének rokona
Hori – Imhotep jobbkeze
Imhotep – Ka-pap
Ipi – Imhotep fia, a második házasságából
Kait – Szobek felesége
Kameni – írnok
Hai – Reniszenb volt férje, Teti apja
Merszu – orvos
Montu – Hathor szentélyének isteni atyja
Nofret – Imhotep ágyasa
Reniszenb – Imhotep lánya
Szatipi – Jahmosze felesége
Szobek – Kait férje
Teti – Reniszenb és Hai gyermeke
Jahmosze – Imhotep fia

# Cselekménye 

A történet az ókori Egyiptomban játszódik i. e. 2000-ben. Ka papja, Imhotep gyönyörű ágyasával, Nofrettel tér haza. Az új asszony békétlenséget szít a családban, Imhotepet ellenük fordítja. Imhotep távollétében a hozzátartozók nem titkolják ellenszenvüket, sőt megfélemlítik a lányt, aki ezt még több ármánykodással bosszulja meg. Mikor Nofretet holtan találják, egy magas szikla aljában, halálát balesetnek könyvelik el. Csak Reniszenb, Imhotep lánya és Hori, az intéző nem nyugszanak bele a helyzetbe. A családban a gyűlölet lesz úrrá, és nem nyugszik a gyilkos sem: Szatipi is leesik ugyanarról a szikláról, megmérgezik Imhotep két idősebb fiát, Szobeket és Jahmoszét, Szobek meg is hal.
Kameni, a Nofrettel együtt érkezett írnok szerelmes lesz Reniszenbbe, és feleségül kéri. A nő ingadozik közte és Hori között, akit gyermekkora óta ismert. Arra is rájön, hogy Kameni és Nofret szorosabb kapcsolatban álltak, mint gondolta. Amikor Reniszenb, Hori és Esza, Imhotep anyja megpróbálják kinyomozni a gyilkost, a legfiatalabb fiút, Ipit valaki vízbe fojtja, Eszát pedig egy mérgezett kenőccsel ölik meg. Henetet - a család szegénysorsú, kellemetlen természetű rokonát - vászonba tekerve találják meg.
Reniszenb sétára indul ugyanazon az úton, ahol Nofretet megölték. Lépteket hall a háta mögött, és megfordulva bátyját, Jahmószét látja, aki őt is meg akarja ölni. Hori azonban nyíllal lelövi Jahmószét és megakadályozza az újabb gyilkosságot. Reniszenb végül Horit választja Kameni helyett.

# Magyarul 

És eljő a halál...; ford. Kocsis Anikó; Hunga-print, Bp., 1993 (Hunga könyvek)
És eljő a halál...; ford. Sipos Katalin; Európa, Bp., 2007 (Európa krimi)

# Hivatkozások 

# Források 

Agatha Christie: Életem. Budapest: Partvonal. 2008. ISBN 978 963 9644 95 3
Hadnagy Róbert–Molnár Gabriella: Agatha Christie krimikalauz. Budapest: Európa. 2004. ISBN 963 077 4291
Laura Thompson: Agatha Christie. Egy angol rejtély. Budapest: Háttér. 2009. ISBN 978-963-9365-87-2
