
## Deák Ferenc tér

A Deák Ferenc tér Budapest belvárosának egyik központi tere, egyúttal a város jelentős közlekedési csomópontja. Itt találkozik az M1-es, az M2-es és az M3-as metróvonal, a felszínen pedig a Károly körút, a Bajcsy-Zsilinszky út, a Király utca, a Deák Ferenc utca és a Sütő utca. A 47-es, 48-as, 49-es villamos, illetve a 16-os és 100E busz végállomása található itt. A tér legnagyobb része az V. kerülethez tartozik, de a 6. számú ház (Anker-palota) a VI. kerület része.

# Fekvése 

Határai: Károly körút, Sütő utca, Erzsébet tér.

# Elnevezései 

[forrás?]A teret a 19. század elején alakították ki, így a terület elnevezése a század legelején még Landstrasse volt. A teret 1819-es térképeken Kohlplatzként említik, de nevezték Kohlmarktnak, Káposztás piacnak, Szén piacnak és Szén térnek is. Az 1830-as években Judenmarkt (Zsidó piac) vagy Judenplatz (Zsidó tér).
A közterületek gyakori elnevezési szokásai szerint, a téren korábban állt egyik ház homlokzatát díszítő két török szobor után a Török tér, a téren álló evangélikus templom után a (Vordere) Evangelische Kirche Platz (Evangélikus templom (előtti) tér) elnevezést is használták.
1866-ban nevezték el a „haza bölcse” után Deák Ferenc térnek, és ezt a nevet azóta is viseli.

# Főbb épületei, látnivalói 

Deák tér 2.: A volt Adria biztosító székháza
Deák tér 4.: Evangélikus paplak és gimnázium
Deák tér 5.: Evangélikus templom
Deák tér 6.: Anker-palota
Sztehlo Gábor evangélikus lelkész szobra (leleplezték 2009. szeptember 25-én)
Földalatti Vasúti Múzeum

# Galéria 

 
 
 
 
 
 
 

# Közlekedése 

A tér a főváros tömegközlekedése szempontjából nagyon jelentős. Megállója van a téren az 1896-ban épült M1-es metrónak, az 1970-ben átadott M2-es és az 1976 óta közlekedő M3-as metrónak, így a város földalatti vasúthálózatának legjelentősebb csomópontja. A vonalak állomásait a Deák téri átszálló komplexum köti össze. Az metróállomás beltéri felületét betűcsempék borítják, portugál versrészletek magyar fordításával és magyar versrészletek portugál fordításával (Petőfi Sándor három, Ady Endre és József Attila egy-egy költeményének, valamint Fernando Pessoa és Luís de Camões két-két és Cesário Verde(wd) egy művének részleteivel).A felszíni közösségi közlekedésben is jelentős szerepe van a térnek. Itt található a belvárosi megállója a 9-es a 105-ös, illetve a végállomása a budai Várba közlekedő 16-os és 16B autóbusznak, továbbá a Liszt Ferenc repülőtérre közlekedő 100E busznak. 1896 óta villamosok is közlekednek a téren, napjainkban a 47-es, 48-as és 49-es villamos végállomása található itt.
A tér nagy része a belvárosi sétálóövezet része, a teret határoló utakon (elsősorban a Kiskörúton és a Bajcsy-Zsilinszky úton) azonban jelentős autóforgalom van.

# Jegyzetek 

# Források 

Budapest teljes utcanévlexikona (Sprinter Kiadó, 2003)
Lebontott emlékek, elvesztett épületek - Budapest
