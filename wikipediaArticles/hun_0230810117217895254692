
## Darázsölyv

A darázsölyv (Pernis apivorus) a madarak osztályának vágómadár-alakúak (Accipitriformes) rendjébe, ezen belül a vágómadárfélék (Accipitridae) családjába tartozó faj.

# Előfordulása 

Európában és Ázsia nyugati részének tölgyeseiben fészkel, télen Afrikáig vonul. A Kárpát-medencében rendszeres fészkelő.

# Megjelenése 

Testhossza 52-60 centiméter, szárnyfesztávolsága 135-150 centiméteres, testtömege 350-1000 gramm. A hím egy kicsit nagyobb, mint a tojó. A hím feje szürke, a tollazata barna, világosabb mintázattal. Lábait vastag tollréteg védi zsákmányállatainak szúrásai ellen.

# Életmódja 

Darazsakkal, méhekkel, ezek lárváival és bábjaival táplálkozik. Követi a hazatérő rovarokat, majd szétdúlja a fészküket, úgy fogyasztja el a mézet, lárvákat, kifejlett méheket.

# Szaporodása 

Tölgyesek fáira rakja gallyakból készített fészkét. Fészekalja 2 tojásból áll, melyen 33-34 napig kotlik.

# Védettsége 

Magyarországon fokozottan védett, eszmei értéke 100 000 forint.

# Források 

A faj szerepel a Természetvédelmi Világszövetség Vörös Listáján. IUCN. (Hozzáférés: 2009. november 22.)
Az MME Monitoring Központ adatlapja
 Csodálatos állatvilág, (Wildlife Fact-File). Budapest: Mester kiadó (2000). ISBN 963-86092-0-6 

# További információk 

Képek az interneten a fajról
Ibc.lynxeds.com - videók a fajról
